---
title: Logo
---

# Logo

## Bakgrunn
Vår nye visuelle identitet skal gjøre det enklere å forstå hvem vi er. Mattilsynet har et stort og bredt samfunnsoppdrag. Vi ønsker å være en vennlig hjelper og opptre helhetlig og tydelig som ett lag, sammen med omgivelsene våre. Vi skal trygge framtiden for mennesker, dyr og natur, og vi jobber med hele verdikjeden - fra fjord og jord til bord. Derfor har vi nå en tydelig sirkelform i logosymbolet vårt.
Vi skal kommunisere tydelig og enkelt, og derfor har vi laget en ny logo uten for mange detaljer. Navnetrekket har god lesbarhet, og logoen er enkel å bruke i alle digitale og fysiske flater. Det nye symbolet kan gi assosiasjoner til for eksempel jorda vår, et blad, en fisk, bølger og soloppgang.

[GRAFIKK]

## Enerett
Mattilsynet har registrert og sikret enerett til Mattilsynet-logoen ved varemerke- og designregistrering. Bruk uten samtykke er ikke tillatt. Samarbeidspartnere og leverandører kan benytte Mattilsynets logo så lenge samarbeidet dokumenteres og det henvises til konkrete prosjekt. Logoen kan derimot ikke brukes i andre kommersielle sammenhenger, for eksempel salg av t-skjorter med logo.

## Retningslinjer for bruk
Mattilsynet-logoen består av symbolet og navnet «Mattilsynet» til høyre. Disse skal som hovedregel ikke separeres. Logosymbolet skal aldri settes sammen med annen tekst enn Mattilsynet-navnetrekket. Bruk alltid riktige originalfiler. Alle logovarianter finnes i samisk og engelsk versjon.

## Hovedlogo
Den liggende varianten av logoen er Mattilsynets hovedlogo. Mørk grønn, «Granskog» (#054449), er hovedfargen, men den finnes også i en lys variant, «Lav» (#E2F1DF). «Lav» brukes på mørke bakgrunner. Logoen kan også brukes i sort eller hvit variant, men aldri i andre farger enn dette. Alle de ulike logovariantene er vist under.

[GRAFIKK]

## Logo med fast bakgrunn
Logoen finnes også i en variant hvor den har en fast plassering i en farget boks - logo med fast bakgrunn. Denne finnes i lys og mørk versjon. Den benyttes når logoen ikke kan stå direkte på en flate, for eksempel et foto. Her vil, i mange tilfeller, ikke kontrasten til bakgrunnen være god nok. For å sikre kontrast og dermed universell utforming, skal denne logovarianten brukes.

[GRAFIKK]

## Logo i sort/hvitt
Logo i sort eller hvit skal kun opptre på flater der bruk av farge ikke er mulig. I alle andre tilfeller skal variantene over benyttes.

[GRAFIKK]

## Logo på foto
Når logo brukes på foto må bakgrunnen være rolig og gi god nok kontrast slik at logoen blir tydelig (universelt utformet).

[GRAFIKK]

Ikke bruk logo på foto som er urolige. Hvis et foto ikke egner seg som bakgrunn for logo, kan du bruke logo med fast bakgrunn slik at logoen kommer tydelig frem.

[GRAFIKK]

## Regler for luft rundt logoen
Logoen skal alltid ha et fastsatt beskyttelsesområde rundt seg hvor det ikke opptrer tekst eller andre visuelle elementer. Dette sikrer at logoen står tydelig fram og ikke blandes med annet innhold. Under vises minimums beskyttelsesområde rundt Mattilsynet-logoen. 

[GRAFIKK]